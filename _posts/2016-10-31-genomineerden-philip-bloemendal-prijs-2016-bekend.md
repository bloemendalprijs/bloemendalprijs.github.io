---
title: Genomineerden Philip Bloemendal Prijs 2016 bekend
date: 2016-10-31 23:00:00 +01:00
categories:
- nieuws
layout: page
photos:
- image: "/uploads/pbplogo.png"
  txt: Philip Bloemendal Prijs
- image: "/uploads/amberbrantsen2.jpg"
  txt: Amber Brantsen
- image: "/uploads/evacleven.jpg"
  txt: Eva Cleven
- image: "/uploads/anita_sara_nederlof.jpg"
  txt: Anita Sara Nederlof
---

**De drie genomineerden voor de Philip Bloemendal Prijs 2016 zijn, in alfabetische volgorde, Amber Brantsen (NOS), Eva Cleven (FunX) en Anita Sara Nederlof (RTV Utrecht).**

<!--more-->

De jury, bestaande uit voorzitter Frits (Spits) Ritmeester (NPO Radio 1, De Taalstaat, KRO-NCRV), Suzanne Bosman (Radio 1, EenVandaag), Tim Overdiek (NOS Online), Sofie van den Enk (KRO-NCRV)) en de winnaar van 2014 Arman Avsaroglu (NOS Radio) koos unaniem voor deze drie genomineerden uit de 23 aanmeldingen van jonge talentvolle, journalistieke presentatoren.

> De drie genomineerden van de Philip Bloemendal Prijs zijn dit jaar allen vrouw. Het is verheugend dat er steeds meer vrouwen zijn die zich manifesteren als journalistiek programmamaker. Dat ze daarbij in niets meer onderdoen voor hun mannelijke collega's is iets wat de jury buitengewoon tevreden stemt. Daarmee lijkt een evenwicht te zijn bereikt dat alleen maar een goed voorbeeld kan zijn voor de hele samenleving. _(Jury)_ 

> Nog niet eerder vond ik het zo lastig om te kiezen uit het grote aanbod programmamakers. De lenigheid, de professionaliteit en vooral ook het natuurlijke gemak waarmee ze zich manifesteren, dat alles was bij eenieder van hen in belangrijke mate aanwezig. Dat er dan weer altijd één de beste wordt gevonden is nu eenmaal de consequentie als je een prijs toekent, maar wat mij betreft hebben alle deelnemers een ‘Philip Bloemendalstrikje' verdiend. _(Juryvoorzitter Frits Spits)_

Tijdens de uitreiking op 8 december a.s. maakt burgemeester Pieter Broertjes van Hilversum de winnaar bekend en hij reikt eveneens de prijs uit. De presentatie is in handen van Sofie van den Enk en vindt plaats bij het Nederlands Instituut voor Beeld en Geluid.

De tweejaarlijkse stimuleringsprijs is genoemd naar Philip Bloemendal, de in 1999 overleden legendarische commentator van o.a. het Polygoon bioscoopjournaal. De winnaar ontvangt een geldprijs van 3.500 euro, te besteden aan een opleiding om zich in het vakgebied verder te bekwamen. Voorgaande winnaars zijn Brecht van Hulten ('02), Lucella Carasso ('04), Wouter Zwart ('06), Sofie van den Enk ('08), Ajouad El Miloudi (‘10), Luuk Ikink ('12) en in 2014 Arman Avsaroglu.

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. In december 2011 gingen het Philip Bloemendal Fonds en het Nederlands Instituut voor Beeld en Geluid een samenwerking aan, om het voortbestaan van de talentprijs te garanderen.

Naast de vaste partners van het bestuur en de prijs, Beeld en Geluid en de NPO, wordt de prijsuitreiking dit jaar ook ondersteund door de gemeente Hilversum en United.