---
title: Genomineerden Philip Bloemendal Prijs 2022 bekend
date: 2022-11-10 15:58:00 +01:00
photos:
- image: "/uploads/1.png"
  txt: Merel Ek
- image: "/uploads/2.png"
  txt: Stephan Komduur
- image: "/uploads/3.png"
  txt: Maxime de Vries
---

De drie genomineerden voor de Philip Bloemendal Prijs 2022 zijn, in alfabetische volgorde: Merel Ek (Hart van Nederland, SBS6), Stephan Komduur (Vroeg! / De Nieuws BV BNNVARA) en Maxime de Vries (NOS Stories). De prijs wordt op donderdag 8 december voor de elfde keer uitgereikt tijdens een radio-uitzending, verzorgd door AVROTROS, tussen 19.00 en 20.00 uur live op NPO Radio 1. Roos Moggré presenteert de extra uitzending en het wordt vanuit Beeld & Geluid in Hilversum uitgezonden.



De vakjury bestaande uit voorzitter Evelien de Bruijn (programmamaakster en presentatrice), Iris van Lunenburg (presentatrice en columniste),  Antoin Peeters (presentator RTL Nieuws), Winfried Baijens (presentator NOS Nieuws) en Sosha Duysker (winnaar Philip Bloemendal Prijs 2020) gaf de volgende toelichting bij haar keuze:

Merel Ek is een politiek verslaggever die zowel ‘Haags’ als de taal van haar kijker spreekt. Daardoor is ze in staat om scherpe vragen te stellen aan politici en verbinding te maken met haar publiek. Als gast in talkshows heeft ze haar verhaal uitstekend op orde en is ze helemaal zichzelf. 
 
Stephan Komduur heeft een radiostem waar je meteen lange tijd naar wil luisteren. En het mooie is, dat hij ook iets te zeggen heeft. Hij heeft gevoel voor wat er leeft in de samenleving, zijn interesse beperkt zich niet tot Nederland en je hoort dat hij zich goed inleest voor een onderwerp. 
 
Het enthousiasme van Maxime de Vries knalt van je scherm, maar ze kan maat houden als ze een serieus onderwerp bespreekt. Maxime kan je vasthouden als ze een verhaal vertelt. Het gebruik van graphics is fris en leidt niet af, perfect voor haar doelgroep, die, als ze zo doorgaat alleen maar groter wordt. 

De tweejaarlijkse stimuleringsprijs is genoemd naar Philip Bloemendal, de in 1999 overleden legendarische presentator van het Polygoon bioscoopjournaal. De winnaar ontvangt een geldprijs van € 3.500, te besteden aan een opleiding om zich in het vakgebied verder te bekwamen. Voorgaande winnaars zijn Brecht van Hulten (2002), Lucella Carasso (2004), Wouter Zwart (2006), Sofie van den Enk (2008), Ajouad El Miloudi (2010), Luuk Ikink (2012), Arman Avsaroglu (2014), Eva Cleven (2016), Saskia Houttuin (2018) en Sosha Duysker (2020). 

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. In december 2011 gingen het Philip Bloemendal Fonds en het Beeld & Geluid een samenwerking aan, om het voortbestaan van de talentprijs te garanderen. De prijs wordt mede ondersteund door de gemeente Hilversum en de Regionale Publieke Omroep. Sinds dit jaar is AVROTROS als mediapartner aan de prijs verbonden.
