---
title: Eva Cleven wint Philip Bloemendal Prijs 2016
date: 2016-11-30 23:00:00 +01:00
categories:
- nieuws
layout: page
background_image: "/assets/img/header-bg-news.jpg"
photos:
- image: "/uploads/website_eva_cleven_01_1.jpg"
  txt: Eva Cleven en burgemeester Pieter Broertjes
videos:
- https://www.youtube-nocookie.com/embed/702Xt_oIIII?rel=0&amp;showinfo=0
---

**De Philip Bloemendal Prijs voor jonge talentvolle journalistieke presentatoren in de media, die vanmiddag voor de achtste keer werd uitgereikt, is gewonnen door FunX-presentatrice Eva Cleven. In het Nederlands Instituut voor Beeld en Geluid ontving zij uit handen van burgemeester Pieter Broertjes van Hilversum, een cheque ter waarde van 3.500 euro te besteden aan een opleiding om zich verder te professionaliseren in het vakgebied.**

Juryrapport:

> Eva Cleven werkt pas 4 jaar bij FunX , maar ze heeft zich in korte tijd ontwikkeld als, volgens de zenderbaas zelf, één van de allerbeste presentatoren. Zowel op de radio waarop ze serieuze vraaggesprekken voert met mensen in het nieuws, Nederlandse les geeft zelfs aan de zanger William Singe en geduldig uitlegt dat 'to sing' en 'zingen' in het Nederlands niet zo heel veel van elkaar verschillen. Maar wat Eva Cleven vooral is: een aanstekelijke, enthousiaste presentator die haar luisteraars en kijkers mee kan nemen in haar verhaal. Of ze nu vlindert in de Melkweg tijdens de FMA of staat te stralen in het Gouden Kalveren Gala. Het is spontaan, nooit gekunsteld en we zouden eigenlijk willen zeggen: overrompelend. Of zoals het in de jury ook klonk: we willen nog veel meer van haar zien en horen.

De jury, bestaande uit voorzitter Frits (Spits) Ritmeester (NPO Radio 1, De Taalstaat, KRO-NCRV), Suzanne Bosman (Radio 1, EenVandaag), Tim Overdiek (NOS Online), Sofie van den Enk (KRO-NCRV)) en de winnaar van 2014 Arman Avsaroglu (NOS Radio) koos begin november unaniem uit 23 aanmeldingen drie genomineerden; Amber Brantsen (NOS), Eva Cleven (FunX) en Anita Sara Nederlof (RTV Utrecht).

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium.

Eerdere winnaars waren Brecht van Hulten (2002), Lucella Carasso (2004), Wouter Zwart (2006), Sofie van den Enk (2008), Ajouad el-Miloudi (2010), Luuk Ikink (2012) en Arman Avsaroglu (2014) .

Naast de vaste partners van het bestuur en de prijs, Beeld en Geluid en de NPO, wordt de prijsuitreiking ook dit jaar ondersteund door de gemeente Hilversum en United.