---
title: Samenwerking met Beeld en Geluid
date: 2011-12-14 23:00:00 +01:00
categories:
- nieuws
layout: page
photos:
- image: "/uploads/beeld_en_geluid_zijkant.jpg"
  txt: Beeld en Geluid zijkant
---

Het Philip Bloemendal Fonds en het Nederlands Instituut voor Beeld en Geluid zijn een samenwerking aangegaan. Hiermee wordt het voortbestaan van de talentprijs voor jonge commentatoren en presentatoren in de media gegarandeerd.

<!--more-->

De Stichting Philip Bloemendal Fonds is opgericht in november 2001 met het doel het doorgeven van kwaliteitsbesef over effectief taalgebruik en communicatie in de media aan nieuwe generaties presentatoren van met name nieuws en actualiteiten. Dit ter nagedachtenis van de gerenommeerde nieuwsverslaggever Philip Bloemendal, onder meer bekend vanwege zijn kenmerkende commentaar bij de Polygoonjournaals.

Scheidend voorzitter van het Philip Bloemendal Fonds, Eef Brouwers, en algemeen directeur Jan Müller van Beeld en Geluid, ondertekenden op 15 december 2011 de officiële samenwerkingsovereenkomst. Eef Brouwers: "Het is fantastisch dat Beeld en Geluid zonder aarzeling het voortbestaan van deze prijs voor de toekomst verzekert."

Jan Müller: "Philip Bloemendal heeft veel betekend voor de ontwikkeling van de Nederlandse radio- en televisie. In het archief van Beeld en Geluid is de uitgebreide Polygooncollectie een van de eerste collecties geweest die we digitaal en in grote omvang beschikbaar konden stellen voor hergebruik. Het is voor ons heel waardevol om met deze prijs een bijdrage te mogen leveren aan de ontwikkeling van jonge talentvolle commentatoren en presentatoren."

**Bestuur**  
Met deze samenwerking neemt Beeld en Geluid ook de secretarisfunctie over van Mieke Bloemendal, oprichtster van het fonds, weduwe van Philip Bloemendal. Mieke Bloemendal blijft wel aan als bestuurslid. Vanaf 1 januari 2012 bestaat het bestuur uit:

**Sonja de Leeuw**, hoogleraar Film en Televisie, Universiteit van Utrecht neemt dan officieel het voorzitterschap over van Eef Brouwers

**Mieke Bloemendal-Olman**, bestuurslid

**Alette Ahsmann**, manager marketing en communicatie van Beeld en Geluid, treedt toe als bestuurslid en secretaris

**Jan Westerhof**, directeur Radioprogrammering NPO (penningmeester)

**Rik Rensen**, hoofdredacteur Radio Nederland Wereldomroep (bestuurslid)

Daarnaast is **Frits Ritmeester**, ook bekend als Frits Spits, juryvoorzitter voor de prijs die in december 2012 weer wordt uitgereikt. In 2010 ontving Ajouad El-Miloudi (KRO en BNN) deze prijs bestaande uit een glazen kunstwerk en een geldprijs te besteden aan een opleiding om zich in het vakgebied verder te bekwamen.

