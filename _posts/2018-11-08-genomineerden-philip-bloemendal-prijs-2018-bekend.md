---
title: Genomineerden Philip Bloemendal Prijs 2018 bekend
date: 2018-11-08 23:00:00 +01:00
categories:
- nieuws
layout: page
photos:
- image: "/uploads/pbplogo.png"
  txt: Philip Bloemendal Prijs
- image: "/uploads/sahil_amar_aissa.jpg"
  txt: Sahil Amar Aïssa
- image: "/uploads/saskia_houttuin.jpg"
  txt: Saskia Houttuin
- image: "/uploads/charlotte_nijs.jpg"
  txt: Charlotte Nijs
---

**De drie genomineerden voor de Philip Bloemendal Prijs 2018 zijn, in alfabetische volgorde, Sahil Amar Aïssa (De Wereld Draait Door- BNNVARA), Saskia Houttuin (RTL Nieuws) en Charlotte Nijs (Hart van Nederland- SBS6). Tijdens de feestelijke uitreiking op donderdag 13 december a.s. wordt de winnaar bekend gemaakt.  De presentatie is in handen van Eva Cleven, de winnares van 2016,  en vindt plaats bij Beeld en Geluid in Hilversum.**

<!--more-->

De vakjury bestaande uit, voorzitter Jan Westerhof (voormalig directeur Radio NPO), Suzanne Bosman (Radio 1, EenVandaag), Sofie van den Enk (KRO, winnaar Philip Bloemendal Prijs 2008),  Antoin Peeters (Presentator RTL Nieuws) en Eva Cleven koos unaniem voor deze drie genomineerden uit de 22 aanmeldingen van jonge talentvolle, journalistieke presentatoren.
 
> Het was een rijke oogst dit jaar. Nederland barst van het mediatalent, heeft de jury nog maar weer eens mogen waarnemen. De lijst met kandidaten voor de Philip Bloemendal Prijs was ook heel divers. Divers wat betreft de verhouding man/vrouw en achtergrond. Divers wat betreft gebruik media: radio, televisie en online. Maar ook divers wat betreft professionele omgeving. Dat varieert van camjo's op een relatief klein online platform tot en met de grote journalistieke programma's op televisie. De drie genomineerden hebben als overeenkomst dat ze niet de geplaveide weg kiezen en alle drie actief zijn in een moeilijke context met stevige inhoud. Wat de drie verbindt is dat ze veel lef hebben en dat ook laten zien. _Jury_

De tweejaarlijkse stimuleringsprijs is genoemd naar Philip Bloemendal, de in 1999 overleden legendarische commentator van het Polygoon bioscoopjournaal. De winnaar ontvangt een geldprijs van 3.500 euro, te besteden aan een opleiding om zich in het vakgebied verder te bekwamen. Voorgaande winnaars zijn Brecht van Hulten ('02), Lucella Carasso ('04), Wouter Zwart ('06), Sofie van den Enk ('08), Ajouad El Miloudi (‘10), Luuk Ikink ('12), Arman Avsaroglu (2014) en Eva Cleven (2016).

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. In december 2011 gingen het Philip Bloemendal Fonds en het Nederlands Instituut voor Beeld en Geluid een samenwerking aan, om het voortbestaan van de talentprijs te garanderen. 