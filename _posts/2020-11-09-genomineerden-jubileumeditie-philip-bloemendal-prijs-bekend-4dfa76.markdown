---
title: Genomineerden jubileumeditie Philip Bloemendal Prijs bekend
date: 2020-11-09 14:51:00 +01:00
photos:
- image: "/uploads/Genomineerden%20Philip%20Bloemendal%20Prijs%202020-1a6f9d.jpg"
---

De drie genomineerden voor de Philip Bloemendal Prijs 2020 zijn, in alfabetische volgorde: Ruben Leter (RTL Nieuws), Sid van der Linden (NOS radio) en Sosha Duysker (Klokhuis, NTR). De prijs wordt dit jaar voor de tiende keer uitgereikt bij Beeld en Geluid op woensdag 9 december live in het NPO Radio 1 programma Stax & Toine. 

De vakjury, bestaande uit voorzitter Jan Westerhof (voormalig directeur Radio NPO), Antoin Peeters (RTL Nieuws), Saskia Houttuin (RTL Nieuws), Eva Cleven (NPO 3FM), Winfried Baijens (NOS Journaal) en Evelien de Bruijn (NPO Radio 2), koos deze drie genomineerden uit de 28 aanmeldingen van jonge talentvolle, journalistieke presentatoren. 

> Het jubileumjaar van de Philip Bloemendal Prijs kent een rijke oogst! Radio, televisie, online, landelijk, regionaal en zelfs lokaal. Vanzelfsprekend met verschil in kwaliteit, maar zonder uitzondering professioneel, ambitieus en geëngageerd. Deze generatie makers zijn kinderen van de digitale revolutie. Ze zijn ongeveer even oud als het internet en zijn gewend dat camera’s en smartphones hun leven vastleggen. Communicatie langs de digitale weg is een levensbehoefte. Dat is goed te zien in het ingezonden werk. Ze bewegen zich heel natuurlijk en zelfverzekerd voor de lens en hanteren camera en microfoon zoals voorgaande generaties pen en blocnote. Het heeft een generatie mediaprofessionals opgeleverd die met schijnbaar gemak massacommunicatie bedrijft, en daarnaast geen onderwerp of autoriteit schuwt. De keuze was geen makkelijke, met drie toptalenten als resultaat. *Jury*

**Philip Bloemendal Prijs**
De tweejaarlijkse stimuleringsprijs is genoemd naar Philip Bloemendal, de in 1999 overleden legendarische presentator van het Polygoon bioscoopjournaal. De winnaar ontvangt een geldprijs van 3.500 euro, te besteden aan een opleiding om zich in het vakgebied verder te bekwamen. Voorgaande winnaars zijn Brecht van Hulten (2002), Lucella Carasso (2004), Wouter Zwart (2006), Sofie van den Enk (2008), Ajouad El Miloudi (2010), Luuk Ikink (2012), Arman Avsaroglu (2014), Eva Cleven (2016) en Saskia Houttuin (2018).

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. In december 2011 gingen het Philip Bloemendal Fonds en het Nederlands Instituut voor Beeld en Geluid een samenwerking aan, om het voortbestaan van de talentprijs te garanderen.