---
title: Aanmeldprocedure Philip Bloemendal Prijs 2020 van start 
date: 2020-06-30 13:59:00 +02:00
background_image: "/assets/img/header-bg-news.jpg"
photos:
- image: "/uploads/pbplogo_orig.png"
  txt: Philip Bloemendal Prijs
---

De aanmeldprocedure voor de Philip Bloemendal Prijs 2020 is gestart. Van 1 juli tot en met 9 oktober kan jong, journalistiek presentatietalent uit de media zich opgeven of worden voorgedragen. De prijs viert dit jaar zijn jubileum want hij wordt op 10 december 2020 voor de tiende keer uitgereikt bij Beeld en Geluid. 

De Stichting Philip Bloemendal Fonds stelt zich met de tweejaarlijkse stimuleringsprijs het doorgeven van kwaliteitsbesef aan nieuwe generaties journalistieke presentatoren ten doel. De aangemelde talenten worden door een vakjury onder andere beoordeeld op het zorgvuldig en doelmatig gebruik van de Nederlandse taal, hun stem, spraak, formulering en aspecten van persoonlijke presentatie.

De winnaar ontvangt een geldbedrag van 3500 euro, te besteden aan een studie- of opleidingsproject om zich binnen het vakgebied verder te bekwamen. Eén van de voorwaarden voor inschrijving is dat kandidaten op 31 december 2020 niet ouder zijn dan dertig jaar. 

**Oud-winnaars**
Eerdere winnaars waren Brecht van Hulten (2002), Lucella Carasso (2004), Wouter Zwart (2006), Sofie van den Enk, (2008), Ajouad el-Miloudi (2010), Luuk Ikink (2012), Arman Avsaroglu (2014), Eva Cleven (2016) en Saskia Houttuin (2018).

**Jury Philip Bloemendal Prijs**
De jury voor de Philip Bloemendal Prijs 2020 bestaat uit Jan Westerhof (voorzitter), Winfried Baijens, Antoin Peeters, Saskia Houttuin, Eva Cleven en Evelien de Bruijn.

Via deze link kunnen kandidaten worden voorgedragen of zichzelf aanmelden: www.beeldengeluid.nl/aanmelden-philip-bloemendal-prijs-2020.  